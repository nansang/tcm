太阳病上

1. 太阳之为病，脉浮，头项强痛而恶寒。

2. 太阳病，发热汗出，恶风，脉缓者，名为中风。

3. 太阳病，或已发汗，或未发汗，必恶寒，体痛，呕逆，脉阴阳俱紧者，名曰伤寒。

4. 太阳中风，阳浮而阴弱，阳浮者热自发，阴弱者汗自出，瑟瑟恶寒，淅淅恶风，翕翕发热，鼻鸣干呕者，桂枝汤主之。

5. 太阳病，头痛，发热，汗出，恶风者，桂枝汤主之。

6. 太阳病，项背强几几，反汗出恶风者，桂枝加葛根汤主之。

7. 太阳病，发汗，遂漏不止，其人恶风，小便难，四肢微急，难以屈伸者，桂枝加附子汤主之。

8. 太阳病，下之后，脉促胸满者，桂枝去芍药汤主之。

9. 服桂枝汤，或下之后，仍头项强痛，翕发热，无汗，心下满微，小便不利者，桂枝去桂枝加茯苓白术汤主之。

10. 服桂枝汤，大汗出后，大烦渴不解，脉洪大者，白虎加人参汤主之。

11. 伤寒脉浮，自汗出，小便数，心烦，微恶寒，脚挛急，反服桂枝汤。得之便厥，咽中干，烦躁，吐逆者，与甘草干姜汤，以复其阳。若厥愈者，与芍药甘草汤，其脚即伸。若胃气不和，谵语者，与谓胃承气汤。若重发汗者，四逆汤主之。

太阳病中

12. 太阳病，项背强几几，无汗恶风者，葛根汤主之。

13. 太阳与阳明合病者，必自下利，葛根汤主之。

14. 太阳与阳明合病，不下利，但呕者，葛根加半夏汤主之。

15. 太阳病，头痛发热，身疼腰痛，骨节疼痛，恶风无汗而喘者，麻黄汤主之。

16. 太阳中风，脉浮紧，发热恶寒，身疼痛，不汗出而烦躁者，青龙汤主之。

17. 伤寒脉浮缓，身不疼但重，乍有轻时，无少阴证者，青龙汤发之。

18. 发汗，若下之后，昼日烦躁不得眠，夜而安静，不呕，不渴，脉沉微，身无大热者，干姜附子汤主之。

19. 发汗后，汗出而喘，无大热者，可与麻黄甘草杏仁石膏汤主之。

20. 发汗后，脐下悸，欲作奔豚者，茯苓桂枝甘草大枣汤主之。

21. 发汗，若下之后，心下逆满，气上冲胸，起则头眩者，茯苓桂枝甘草白术汤主之。

22. 发汗，若下之后，烦躁者，茯苓四逆汤主之。

23. 发汗，若下之后，反恶寒者，虚也，芍药甘草附子汤主之；但热者，实也，与调胃承气汤。

24. 发汗，若下之后，虚烦不得眠。若实剧者，必反复颠倒，心中懊恼，栀子豉汤主之；若少气者，栀子甘草豉汤主之；若呕者，栀子生姜豉汤主之。

25. 太阳病发汗，汗出后，其人仍发热，心下悸，头眩，身瞤动，振振欲擗地，脉沉紧者，真武汤主之。

26. 伤寒中风，往来寒热，胸胁苦满，嘿嘿不欲饮食，心烦喜呕，或胸中烦而不呕，或渴，或腹中痛，或胁下痞硬，或心下悸、小便不利，或不渴、身有微热，或咳者，小柴胡汤主之。

27. 伤寒，身热恶寒，颈项强，胁下满，手足温而渴者，小柴胡汤主之。

28. 伤寒，阳脉涩，阴脉弦，法当腹中急痛，先与建中汤。不愈者，小柴胡汤主之。

29. 伤寒，心中悸而烦者，建中汤主之。

30. 太阳病，反二三下之，后呕不止，心下急，郁郁微烦者，大柴胡汤主之。

31. 太阳病，热结膀胱，其人如狂，血自下，下者愈。但少腹急结者，与桃仁承气汤。

太阳病下

32. 伤寒，结胸热实，脉沉紧，心下痛，按之石硬者，陷胸汤主之。

33. 太阳病，发汗而复下之后，舌上燥、渴，日哺所有潮热，从心下至小腹硬满痛，不可近者，大隐胸汤主之。

34. 伤寒，发汗而复下之后，胸胁满微结，小便不利，咳而不呕，但头汗出，往来寒热，心烦者，柴胡桂枝干姜汤主之。

35. 太阳病，发汗而复下之后，心下满硬痛者，为结胸。但满而不痛者，为痞，半夏泻心汤主之。

36. 太阳中风，下利呕逆，发作有时，头痛，心下痞硬满，引胁下痛，干呕短气，汗出不恶寒者，表解里未和也，十枣汤主之。

37. 伤寒汗出解之后，胃中不和，心下痞硬，干噫食臭，胁下有水气，腹中雷鸣，下利者，生姜泻心汤主之。

38. 伤寒中风，反二三下之后，其人下利日数十行，谷不化，腹中雷鸣，心下痞硬满，干呕，心烦不得安者，甘草泻心汤主之。

39. 伤寒胸中有热，胃中有邪气，腹中痛，欲呕吐者，黄连汤主之。

40. 太阳与少阳合病，自下利者，黄岑汤主之；若呕者，黄岑加半夏生姜汤主之。

41. 伤寒脉浮滑，表有热，里有寒者，白虎汤主之。

42. 伤寒下后，不解，热结在里，表里俱热，时时恶风，大渴，舌上干燥而烦，欲饮水数升者，白虎加人参汤主之。

43. 伤寒无大热，口燥渴，心烦，背微恶寒者，白虎加人参汤主之。

阳明病

44. 阳明之为病，胃实也。

45. 阳明病，发热汗出，谵语者，大承气汤主之。

46. 阳明病，发热，但头汗出，渴，小便不利者，身必发黄，茵陈嵩汤主之。

47. 三阳合病，腹满身重，难以转侧。口不仁，面垢，遗尿。发汗谵语，下之额上生汗，手足逆冷。若自汗出者，白虎汤主之。

少阳病

48. 少阳之为病，口苦，咽干，目眩也。

太阴病

49. 太阴之为病，腹满而吐，自利也。

50. 太阴病，腹满而吐，食不下，自利益甚。时腹自痛者，桂枝加芍药汤主之，大实痛者，桂枝加芍药大黄汤主之。

少阴病

51. 少阴之为病，脉微细，但欲寐也。

52. 少阴病，心中烦，不得眠者，黄连阿胶汤主之。

53. 少阴病，口中和，其背恶寒者，附子汤主之。

54. 少阴病，身体痛，手足寒，骨节痛，脉沉者，附子汤主之。

55. 少阴病，下利便脓血者，桃花汤主之。

56. 少阴病，吐利，手足逆冷，烦躁欲死者，吴茱萸汤主之。

57. 少阴病，咽痛者，甘草汤主之。

58. 少阴病，下利者，白通汤主之。

59. 少阴病，腹痛，小便不利，四肢沉重疼痛，自下利，或咳，或小便利，或不下利，呕者，真武汤主之。

60. 少阴病，下利清谷，里寒外热，手足厥逆，脉微欲绝，身反不恶寒，其人面色赤，或腹痛，或干呕，或咽痛，或利止脉不出者。通脉四逆汤主之。

61. 少阴病，下利，咳而呕渴，心烦不得眠者，猪苓汤主之。

62. 少阴病，脉沉者，宜四逆汤。

厥阴病

63. 厥阴之为病，消渴，气上撞心，心中疼热，饥而不欲食，食则吐，下之利不止。

64. 发汗，若下之后，烦热，胸中窒者，栀子鼓汤主之。

65. 伤寒，脉滑，厥者，里有热，白虎汤主之。
